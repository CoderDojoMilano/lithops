# Fase 1: Costruiamo il primo prototipo di germinatoio (fase 1)

## Elenco del materiale

- 1 Scatola (dimensione, forma)
- N Vasetti (dimensione, forma )
- X m. striscia illuminazione LED colore ROSSO
- Y m. striscia illuminazione LED colore BLU
- Z m. striscia illuminazione LED colore GAMMA
- W g. terriccio
- N*coeff. semi

## Fasi salienti
### Di che cosa hanno bisogno i Lithops, da giovani
Come spesso accade, anche agli umani, le esigenze degli adulti non coincidono esattamente con quelle dei _bambini_. Se gli adulti tollerano condizioni più difficili, grazie alla loro forza o esperienza (o non potendo fare diversamente...), i _bambini_ non sono ancora pronti ad affrontare le asprezze della vita reale. Allo stesso modo: un Lithops appena uscito dal suo minuscolo seme non ha ancora la capacità di sopportare neppure un centesimo della siccità che invece non darebbe alcun fastidio ad una pianta di Lithops adulta.

Se, come è sempre opportuno fare, qualcuno si chiedesse come possono allora vivere i Lithops in natura, come possono riprodursi nei loro luoghi di origine aridi, la risposta sarebbe duplice: da un lato i luoghi aridi non sono tali per tutto il tempo dell'anno; dall'altro i semi stessi dei Lithops non germinano durante tutto l'anno ma aspettano la breve (a volte _brevissima_) stagione umida per germinare. Ci sono addirittura alcune piante, come la Lapidaria, uno stretto parente del Lithops, che aprono le loro capsule seminifere (cioè il contenitore dei semi che si forma alla base del fiore ormai seccato), soltanto quando sono colpite dalle gocce di pioggia. Il significato di questo adattamento è ovvio: i semi non si fidano del calendario per sapere quando è arrivata la stagione umida, ma rimangono protetti fino a quando sentono la prima goccia di pioggia sulla loro testa prima di rilasciare il loro preziosissimo carico di semi.

Noi che cosa dovremmo quindi realizzare, per i nostri semi?: niente di che, semplicemente il paradiso. Cioè, diversamente da quanto succede in natura, in cui per ogni mille semi, uno solo diventerà adulto, noi punteremo, avendo a disposizione solo decine di semi e non tutta questa pazienza, al massimo del risultato. Quindi dovremo realizzare le migliori condizioni possibili per la germinazione, trascurando che queste siano _innaturali_. Queste condizioni consistono in:
- umidità costante per i primi 10-20 giorni; dopodiché alternanze sempre più prolungate di secco e umido;
- temperatura fra i 15 e i 25 °C (meglio se più fresco di notte e più caldo di giorno);
- luce adeguata, almeno dopo che i semi sono germinati;
- assenza di predatori (quest'ultima condizione, come vedremo, non è banale come potrebbe sembrare)

Per realizzare tutte queste condizioni, nasce l'idea della scatola delle semine, cioè del **germinatoio**

### Acqua, tanta acqua, anzi no, non troppa
I Lithops hanno puntato tutto sull'adattamente a un ambiente caldo e arido. Questo significa che non hanno la capacità di sopportare ristagni d'acqua. Per questo nel germinatoio dobbiamo prevedere delle ventole.


### La luce e la regola del contrario
Di che colore sono le piante, nella loro maggioranza? La risposta è semplice: verdi. Quindi di quale colore, nella gamma delle lunghezze d'onda possibili, hanno più bisogno? Personalmente sarei stato dell'idea di dire "verde"... Ma sbaglierei. Il colore che vediamo nelle foglie, nei fusti, nelle parti molli delle piante, questo colore così facilmente associato alla natura stessa, corrisponde esattamente alla lunghezza d'onda che *non* serve alle piante per la fotosintesi. E che quindi restituiscono; sono altri i colori, e quindi le lunghezze d'onda, che assorbono.

Questo spiega la ragione dell'apparente contraddizione nel fatto di immaginare un germinatoio con luce rossa e blu. Come accennato, la contraddizione è solo apparente, dato che in realtà rosso e blu sono proprio le lunghezze d'onda che le piante assorbono (e che quindi non vanno a costituire il colore dei tessuti fotosintetizzanti). Per essere più precisi il rapporto stesso fra le due luci dovrebbe essere di circa 4 a 1 a vantaggio delle luci rosse. Tra l'altro è per questa ragione che si trovano in rete molte immagini di germinatoi travestiti apparentemente da discoteche anni '70.


## Suggerimenti e trucchetti
