
Finalmente seminiamo

Lista specie seminate:

- **Vaso n° 18** - *Echinocactus rapa*
- **Vaso n°  6** - Antimima evoluta
- **Vaso n°  5** - Leuchtembergia principis IDD1056
- **Vaso n°  7** - Lithops naureeniae C304
- **Vaso n°  3** - *Epithelantha micromeris SB125*
- **Vaso n° 15** - Anacampseros meyeri
- **Vaso n° 14** - Lithops salicola v. "reticulata" C087
- **Vaso n°  8** - *Lapidaria margarethae*
- **Vaso n° 20** - Lithops herrei "translucens" C236
- **Vaso n° 16** - Neolloydia conoidea CZ13

Le specie *in corsivo* sono state seminate a partire da semi prelevati dai frutti di piante coltivate da Matteo; le altre specie sono state comprate da un venditore di semi di cactus.

La semina, passo passo, è stata eseguita in questo modo:

- Riempimento dei vasetti con terra per cactus (40% pomice, 40% lava rossa, 20% terriccio setacciato con diametro max 5 mm).
- Livellamento dei vasetti con terriccio fine, con l'obbiettivo di chiudere ogni "buco" o avvallamento e impedire che i semi, vista la loro minuscola dimensione, possano cadere nei "crepacci" e sparire in punti da cui difficilmente potranno poi germinare;
- annaffiatura dei vasi per immersione all'interno di un contenitore. L'annaffiatura avviene dal basso per capillarità e non dall'alto per non compromettere il livellamento del terreno e non "fare buchi" in cui cadrebbero i semi;
- etichettatura di ogni vasetto con una piccola etichetta numerata (a matita, dato che ogni altro tipo di scrittura, come pennarelli più o meno indelebili, nel corso degli anni, vengono scoloriti o dall'acqua, o dal sole, o da entrambi);
- (finalmente!) semina dei vasetti. In ogni vasetto sono stati seminati i pochi semi (min: 10 - max, per le specie prodotte *in proprio*, fino a un centinaio di semi).
- sopra i semi è stata stesa (con le dita) un velo finissimo di ulteriore sabbia. La regola aurea, giusto come riferimento, dovrebbe essere che la superficie massima della terra da stendere sopra ogni seme è uguale al diametro del seme. Per la maggior parte dei semi la regola è solo un termine di riferimento, dato che il diametro è inferiore al mezzo millimetro...
- A questo punto i vasetti sono stati reinseriti all'interno del reticolato steso sul fondo della scatola (a circa 3-4 cm dal fondo) con lo scopo di mantenere fissi i vasetti ma permettere, allo stesso modo, di poterli estrarre singolarmente (e non in blocco) per poter essere ispezionati o eventualmente annaffiati, sempre per immersione, singolarmente;

La parte della semina in sé è terminata. Da qui in avanti, per i primi giorni occorre mantenere molto alta l'umidità; la luce invece, fino a quanto i semi non avranno germinato, non è significativa. Lo sarà a partire da quando i semi saranno germogliati e delle minuscole palline verdi (1-2 mm di diametro) inizieranno a spuntare dal terreno.


Che cosa sono quelle sigle strane vicino ai nomi delle piantine?
Si tratta di numeri di raccolta dei semi, cioè di un codice, universalmente riconosciuto, che normalmente riporta la sigla di un "raccoglitore" di questi semi nell'ambiente naturale. Così, ad esempio, se il raccoglitore Stephen Brack ha raccolto, in un certo momento una pianta chiamata dai botanici *Epithelantha micromeris* e questa è stata la sua raccolta n° 125, i semi che derivano da quelle piante (poi riprodotte in cattività in serre specializzate) sono oggi conosciute (e commercializzate) con il codice SB125.  


